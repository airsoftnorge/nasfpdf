# Forbundets vedtekter

## $1. NAVN

Forbundets navn er Norges Airsoftforbund (forkortet NASF). Internasjonalt brukes navnet Norwegian Airsoft Association (forkortet NAA).
Forbundet ble opprettet 05.09.1999. Offisielt stiftelsesmøte ble avholdt 28.12.2002, i forbindelse med registrering av forbundet i Enhetsregisteret i Brønnøysund.

## $2. FORMÅL

Norges Airsoftforbund skal søke å fremme saker som har som formål å øke anseelsen, troverdigheten og utbredelsen av sporten airsoft i Norge. Dette skal gjøres gjennom:

* å tilby en spennende friluftsaktivitet til ungdom og voksne gjennom våre
tilsluttede klubber.
* å bistå og legge til rette for klubber som ønsker å arrangere landsomfattende
spill og aktiviteter.
* å fungere som et koordinerende og rådgivende organ for de tilsluttede klubbene.
* å generelt spre kunnskap om sporten og om replikaene, både av
teknisk, sikkerhetsmessig og sosial art.
* å hjelpe med å løse oppgaver og problemer en enkelt klubb har vanskelig for å
mestre på egen hånd, samt å hjelpe ved oppstart av nye klubber.
* å opprettholde et kontaktnettverk mot norske myndigheter for gjensidig
informasjon og samarbeid.
* å stille opp i media for å informere om sporten og fremme forbundets og
spillernes interesser.
* å motvirke, så langt det er praktisk mulig, misbruk av airsoft-replikaer, både
av egne medlemmer og andre, gjennom informasjon og holdningspåvirkning.
* å utvikle en felles plattform for alle spillere i Norge med felles regler å forholde
seg til.

## $3. FORM

Norges Airsoftforbund er et ideelt forbund for airsoftspillere i Norge.

Forbundet består som hovedregel av individuelle klubber under foreningens paraply. Alle lokale klubber tilsluttet Norges Airsoftforbund skal ha en klubbleder. Eget styre utover dette er ikke påkrevd, men anbefalt.

Tilsluttede klubber kan ha egne vedtekter, men dette er ikke påkrevd. Eventuelle klubbvedtekter kan ikke være i strid med forbundets vedtekter. Den aktuelle klubben er pliktig å sørge for at sine egne vedtekter er oppdatert i tråd med forbundets vedtekter.

Forbundet drives av Styret. Styret velges på generalforsamlingen.

All informasjon er pliktet å distribueres hierarkisk. Styret sender informasjon til klubbledere, som sender informasjonen videre til sine respektive medlemmer. All informasjon sendes elektronisk med mindre annet er nødvendig. Når det i disse vedtektene står at informasjon eller annet skal være sendt ut til alle medlemmer betyr dette at det sendes til klubbledere, som videre må følge opp sitt ansvar. Informasjon kan også distribueres i offentlige kanaler der styret ser det som hensiktsmessig.

Generalforsamlingen er forbundets øverste myndighet og avholdes ordinært en gang i året.

Alle betalende medlemmer har stemmerett på generalforsamlingen, et ekskludert medlem har derimot ikke stemmerett.
Ekstraordinære generalforsamlinger har samme myndighet som ordinære generalforsamlinger, forutsatt at over 6/10 (seksti prosent) av klubbledere eller 5/10 (femtiprosent) av medlemmene stemmer. Ekstraordinære generalforsamlinger kan innkalles avalle medlemmer. Den som kaller inn til forsamlingen har ansvaret for saksliste og innkallinger i henhold til disse vedtekter. Et ekskludert medlem kan ikke kalle inn til ekstraordinær generalforsamling.

## $3.1 Klubblederrådet

Klubblederrådet skal tilstrebes å bestå av 5 – fem – innvalgte klubbledere som ikke er en del av forbundets styre. Disse velges inn hvert år på generalforsamlingen.

Generalforsamlingen fungerer som valgkomite. Kandidatene kan melde seg frivillig før forsamlingen eller mens forsamlingen pågår. Ved frafall kan rådet selv velge inn nye medlemmer.
Dette rådet kan hjelpe styret med beslutninger i saker hvor dette er påkrevd i henhold til disse vedtekter. I tillegg kan rådet rådspørres av styret i andre saker hvor styret ønsker dette.

Saker der klubblederrådets deltakelse er påkrevd:
* Utvisning av klubb og alle dets medlemmer fra NASF krever 3/4 flertall i
klubblederrådet. Jmf.: 
  * $4, avsnitt 7.
* Valgkomité for forbundsstyret. Jmf.: 
  * $7, avsnitt 4.
* Behandling av mistillitsforslag. Krever 2/3 flertall i klubblederrådet. Jmf.: 
  * $7, avsnitt 6.

## $4. TILSLUTTEDE KLUBBER

Forbundet tar som hovedregel kun opp klubber.

Søknad om opptak av klubb i Norges Airsoftforbund sendes til, og behandles av styret. Til søknaden benyttes et eget standardskjema som kan finnes på våre nettsider. Søknaden sendes per e-post til styret eller gjennom ordinær post til forbundets styreleder. Skjemaet skal signeres pr. hånd, men kan skannes/tas bilde av og sendes inn elektronisk, eventuelt sendes til styreleder pr. post.

En klubb må bestå av minimum 4 - fire - betalende medlemmer over 16 - seksten - år for å bli tatt opp som medlem. En klubb vil ikke automatisk miste sitt medlemskap selv om medlemsmassen faller til under dette nivået. I søknadens behandling skal det legges vekt på den generelle alderssammensetningen i klubben, hvor det er ønskelig med flest spillere over 18 år. Hvis de generelle vilkår for medlemskap er oppfylt, men søknaden får avslag av forbundets styre kan søkeren klage på vedtaket.

Klagen behandles av Klubblederrådet, og deres beslutning er endelig. Ved avslag kan en klubb sende en ny søknad, dog ikke før etter 1 – ett – år.

Alle lokale klubber tilsluttet Norges Airsoftforbund skal ha en klubbleder. Eget styre utover dette er ikke påkrevd. All informasjon fra forbundet distribueres til alle medlemmer med mindre annet er spesifisert. Klubbleder skal distribuere informasjonen til sine respektive medlemmer innen 7 -sju- dager. Det er et krav at klubbleder sjekker sin epost-konto regelmessig for at ikke slik informasjon forsvinner.

Medlemmene i en klubb kan fremme anmodning om skifte av klubbleder. Skjer dette uten sittende klubbleders samtykke kreves underskrift fra 3/4 av klubbens registrerte medlemmer. Anmodningen sendes forbundets styre. Styret foretar endringen i samråd med klubbens medlemmer.

Dersom klubbleder i en klubb over lengre tid misligholder vervet sitt på en slik måte at klubben står i fare for å miste sitt medlemskap i forbundet og forbundets styre ikke klarer å opprette kontakt med klubbleder, har forbundets styre mulighet til å initiere et nytt klubbledervalg i samråd med klubbens medlemmer.

Klubblederen skal påse at sikkerhetsforskriften og våpenforskriften til forbundet overholdes og er pliktig til å informere aktivt om disse.

Utmelding av klubb skjer på samme måte som innmelding, med standardisert skjema som skal signeres pr. hånd, og sendes elektronisk til styret, eller pr. post til styreleder.

En klubb og alle dets medlemmer kan bli utvist fra forbundet dersom klubben som en helhet åpenbart misbruker sin eller andres airsoft-replikaer. Utvisning kan også brukes som reaksjonsmiddel mot en klubb som bevisst motvirker eller undergraver forbundets formålsparagraf, eller direkte motarbeider styret. Utvisningen kan være med en gitt tidsfrist, eller det kan være på livstid, det skal i utvisningsvedtaket også bestemmes i hvilken grad dette også skal gjelde klubbleder, eller andre medlemmer i klubben. Et medlem som blir utvist, og dennes klubbleder, skal informeres om vedtaket per ordinær post. Innstilling om utvisning på slike vilkår kan foretas av styret eller en lokal klubbleder.

Bestemmelsen tas med 3/4 flertall i klubblederrådet. Hvis bestemmelsen påklages av den utviste klubb skal klubbleder, eller annet medlem som klubben gir myndighet til dette, ha rett til å tale sin sak på neste generalforsamling, og vil være midlertidig ekskludert frem til denne generalforsamling. Klage skal sendes skriftlig til forbundets styreleder innen 2 -
to - måneder. Saken avgjøres i så tilfelle med 3/4 flertall blant generalforsamlingens stemmeberettigede, og kan ikke påklages.

## $4.1. Individuelt medlemskap

Forbundet kan ta opp individuelle medlemmer i spesielle tilfeller. Dette forutsetter at medlemmet ikke har en NASF tilknyttet klubb innenfor rimelig avstand fra bosted.

Dette kan søkes gjennom en egen søknad spilleren mottar ved å kontakte styret.

Søknaden skal behandles på første styremøte etter søknaden er mottatt og avgjøres med flertall i styret. Medlemmer med individuelt medlemskap er pliktig å gjøre seg kjent med hvilke medlemsfordeler som kun gjelder på spill arrangert av NASF-klubber og er kjent med at disse fordelene ikke gjelder på arrangementer utenfor forbundets
paraply.

## $5. MEDLEMSKAP, KONTINENT, MEDLEMSVILKÅR

Enhver person som stiller seg støttende til forbundets formål og fyller de generelle medlemsvilkår, kan bli medlem i forbundet. Et hvert medlem skal betale medlemskontingent på kroner 150,- per år til forbundet. Medlemskontingenten forfaller i januar måned, og betales for inneværende år.

Medlemsvilkår:

* Må være fylt 18 - atten - år
  
eller

* være fylt 14 - fjorten - år og ha tillatelse fra foreldre eller foresatte/verge.

Alle medlemmer skal fylle ut og sende inn innmeldingsskjema. Klubbleder plikter å se at dette skjemaet blir korrekt utfylt, signeres av medlem og klubbleder og registreres i gjeldende medlemsregister (Zubarus per Nov. 22.). Er medlemmet under 18 år skal det også fylles ut skjema om verge, som skal signeres av medlemmets foresatte. Et medlem er ikke å anse som et fullverdig medlem før betaling er registrert. Betaling skjer gjennom faktura. Medlemmet og klubbleder har i fellesskap ansvar for å følge opp at denne fakturaen blir betalt.
Spillere som ikke er betalende medlemmer, kan ikke delta på arrangementer i forbundets regi. En klubb kan velge å tillate spillere som ikke er betalende medlemmer på sine egne spill, klubben står fritt til å innkreve en gjesteavgift for spillere som ikke er innmeldt i forbundet.

Medlemskap gjelder til personen melder seg skriftlig ut av forbundet, eller ved strykning. 

Medlem har rett til:
* Gjennom demokratiske avgjørelser å delta i forbundets ledelse og bestemme
dets form og virksomhet.
* Å kunne delta på arrangementer i forbundets regi, såfremt det er praktisk mulig.
* Å få erstattet tannskader som har oppstått på spill i regi av hvilken som helst klubb tilknyttet forbundet, der forbundets forskrifter er benyttet. Erstatningens øvre grense er satt til kr ti tusen – 10.000,-.

Et medlem har plikt til:
* å ikke bruke airsoft-replikaer i forbindelse med ulovlige handlinger.
* å opptre forsvarlig med airsoft-replikaer, så vel på arrangementer som ellers.
* å aktivt motvirke, så langt det er praktisk mulig, misbruk av airsoft-replikaer av andre. Både andre medlemmer og utenforstående, gjennom informasjon og holdningspåvirkning.
* å inneha god våpenkultur, og utøve holdninger til sporten og airsoft-replikaer som bidrar til å øke sportens anseelse og troverdighet, samt å videreføre disse holdningene til andre.

Klubber kan ha egne avgifter på medlemskap på toppen av forbundets innmeldingsavgift og medlemskontingent, kalt klubbavgift. Innføring av klubbavgift og størrelsen på denne skal være innrapportert og godkjent av forbundets styre før den trer i kraft. Klage på vedtak fattet av styret i slik sak kan fremmes på første generalforsamling. Styrets vedtak er uansett gjeldende frem til første generalforsamling.

Klubber kan sette egen høyere aldersgrense for sine medlemmer enn forbundets ved ønske. 


## $6. TAP AV MEDLEMSKAP

Tap av medlemskap skjer ved strykning dersom medlemsavgift ikke er betalt innen den frist som er satt. Strykning foretas av forbundets styre. Ved ny innmelding må nytt innmeldingsskjema sendes inn. En klubb vil bli strøket i de tilfeller hvor alle medlemmer er strøket etter dette ledd.

Utmelding av medlem i en klubb utføres av klubbleder gjennom gjeldende medlemssystem.

Utmeldingen skal informeres om per e-post til styret. Klubbens ledelse kan ekskludere medlemmer fra klubben dersom de bryter med interne regler og vedtekter. En slik utkastelse skal umiddelbart meddeles forbundets styre. Medlemmet blir ikke automatisk ekskludert fra forbundet, og kan melde seg inn i en ny klubb dersom dette lar seg gjøre.

Forbundets styre kan ekskludere et medlem fra forbundet dersom medlemmet bryter med de lover og regler som er gjeldende, både som følge av norsk lov og av forbundets egne vedtekter. Det samme gjelder medlemmer som åpenbart motarbeider de vedtekter som er gitt i generalforsamling eller de vedtak som er fattet i styret. Dersom et medlem ønsker å påklage en slik avgjørelse, er det klubblederrådet som skal behandle klagen.

En ekskludering fra forbundet kan være gitt med en tidsfrist, eller den kan være på livstid.

Det medlem som blir utvist, og dennes klubbleder, skal informeres om vedtaket så fort det lar seg gjøre.

## $7. GENERALFORSAMLING

Generalforsamlingen er Norges Airsoftforbunds høyeste myndighet.

Generalforsamling holdes 1 - en - gang pr. år, senest innen utgangen av mars måned, og kalles inn med minst 2 - to - måneders varsel.

Nye og alternative saksforslag skal være innsendt til styret senest 1 - en - måned før generalforsamlingen. Dagsorden og alle saksforslag skal sendes til medlemmene senest 14 - fjorten - dager før møtet. Andre saker enn de som står på sakslisten kan ikke tas opp til avstemming, men andre saker kan diskuteres.

Generalforsamlingen skal godkjenne innkallingen, velge møteledelse, bestående av møteleder og referent, behandle årsmeldingen og årsregnskapet, samt behandle forbundets program og budsjett for inneværende/etterfølgende år så langt dette foreligger.

Generalforsamlingen skal velge et ansvarlig styre på minimum 5, -fem- medlemmer, det skal også velges 2, -to- varamedlemmer. Det sittende styret plikter å komme med forslag til nytt styre. Alternative forslag til styre kan nomineres av betalende NASFmedlemmer. Klubblederrådet er å anse som valgkomité, og skal vurdere alle forslag før de tas opp i Generalforsamlingen. Styreforslagene skal sendes til klubblederrådet senest 2, -to-måneder før Generalforsamlingen. Klubblederrådet har så 1, -en- måneds behandlingstid. Dersom klubblederrådet avslår noen av forslagene, skal det medlemmet som innsendte nomineringen ha skriftlig beskjed pr. epost så fort det lar seg gjøre.

Denne avgjørelsen lar seg ikke påklage. Generalforsamlingen stemmer over de aktuelle forslagene til styre. Om ingen av de innsendte forslagene vedtas av generalforsamlingen pliktes klubblederrådet å velge et styre. Denne avgjørelsen kan ikke påklages annet enn ved ekstraordinær generalforsamling.

Det bør tilstrebes at det ikke er flere styremedlemmer fra samme klubb og at det er en geografisk fordeling blant styremedlemmene. Det bør også tilstrebes at ikke hele styret byttes ut samtidig. Alle medlemmene i et foreslått styre må på forhånd ha sagt seg villig til å påta seg dette vervet.

Mistillitsforslag til det sittende styret kan leveres inn hele året, og leveres til klubblederrådet. Dersom forslaget tas til følge, skal klubblederrådet innsette nytt styre fram til neste generalforsamling. Det nye styret kan ikke bestå av medlemmer av det gamle styret.
I saker som klubblederrådet skal stemme over, kreves normalt simpelt flertall. I saker som inneholder et mistillitsforslag kreves 2/3 overtall. Endringer i forskrifter må også godkjennes av styret.

Protokoll fra generalforsamlingen må være tilgjengelig for alle medlemmene senest 6 - seks - uker etter at generalforsamlingen har funnet sted. Møteledelsen plikter å gjøre dette klart, og oversende protokollen til det nye styret for utsendelse.

Protokollen skal være godkjent og signert av møtereferent, møteleder og en annen deltager. Originalen av denne protokollen inngår i forbundets dokumenter og oppbevares av forbundets styreleder.

Generalforsamlingen skal strømmes med lyd og video slik at ikke-oppmøtte medlemmer har mulighet til å delta i en ikke-interaktiv kapasitet. Arrangør av generalforsamlingen står fritt til å velge plattform for strømmingen. Lenke til denne skal formidles til klubbledere samt deles i lukket nettarrangement for forbundets medlemmer. Samtlige medlemmer til stede, som har betalt kontingent for det år generalforsamlingen skal behandle, har stemmerett. Samtlige medlemmer, som har betalt kontingent for det år generalforsamlingen skal behandle, har mulighet til å fjernstemme via internett. Både medlemmer som har sendt inn fjernstemme og fremmøtte medlemmer som velger å stemme, er i disse vedtekter å anse som de stemmeberettigede. 

Blank stemme er det samme som ikke avgitt stemme.

Generalforsamlingen skal også velge et Klubblederråd. Det skal tilstrebes at klubblederrådet består av minst 5 – fem - sittende klubbledere fra våre medlemsklubber.

Disse kan ikke samtidig inneha verv i Styret. Forslag om kandidater til Klubblederrådet må være Styret i hende minst to måneder før Generalforsamlingen. Alle sittende klubbledere kan stille til valg i Klubblederrådet. Klubblederrådets medlemmer sitter frem til neste Generalforsamling, selv om de i mellomtiden skulle miste sitt verv som klubbleder i sin lokale klubb. Hvis dette er tilfelle, kan de ikke stille til gjenvalg. Det bør tilstrebes at medlemmene av Klubblederrådet kommer fra klubber fordelt over hele landet, og fra klubber som representerer et vidt spektrum av airsofthobbyen - fra milsim til SpeedQB.

Vedtak på generalforsamling fattes med alminnelig flertall, dersom intet annet er nevnt i vedtektene. Forslag kan også vedtas mot at det oversendes styret for redigering. Styret har 1 - en - måned på seg til å redigere forslaget.

## $8. STYRET

Styrets hovedoppgave er å ivareta Norges Airsoftforbund sin rolle etter formålsparagrafen. Styret forplikter seg til å følge vedtak og retningslinjer fattet av generalforsamlingen og å operere innenfor rammene satt av dette.
Styret forbereder og sørger for at neste generalforsamling finner sted. Styret forplikter seg til å inneha sitt verv i perioden mellom to generalforsamlinger. Ved frafall i denne perioden supplerer styret seg selv ved at en av vararepresentantene trer inn i styret som ordinært medlem.

Styret forplikter seg til å avholde styremøte minst 5 – fem - ganger i året. Styret skal føre vedtaksprotokoll. Styrets leder har ansvar for å kalle inn til ordinære styremøter.

Ethvert medlem i styret kan kalle inn til ekstraordinære møter utover dette.

Styret skal bestå av minimum 5, -fem- betalende medlemmer i Norges Airsoftforbund, hvorav styreleder og nestleder er valgt spesielt. Et av styrets medlemmer skal være tildelt et spesifikt verv – kasserer. I tillegg utnevnes 2, -to- varamedlemmer. Et varamedlem har møterett og talerett på styrets møter, men ingen stemmerett.

Vedtak i styret fattes med simpelt flertall, hvis simpelt flertall ikke oppnås er styreleders stemme avgjørende, nestleders stemme er avgjørende hvis styreleder er fraværende. Et styremøte er ikke beslutningsdyktig hvis færre enn 3 - tre - ordinære medlemmer av styret er til stede, eller hvis både styreleder og nestleder er fraværende.

Styremedlemmer er pliktig å tilstrebe å delta på generalforsamlingen.

Styremedlemmer mottar refusjon av reisekostnader begrenset til maks 1000 – tusen – kroner per medlem.

## $9. ØKONOMI

Regnskap føres av kassereren i styret. Regnskapet må være tilgjengelig for alle medlemmer som etterspør det på 4 - fire - ukers varsel. Kasserer skal sette seg inn i gjeldende lover og forskrifter som omfatter korrekt føring av regnskap og har ansvaret for at forbundet ikke overskrider de grenser som er satt for revisorplikt. Regnskapet skal følge god Norsk regnskapsskikk.

Verken styret eller noen annen kan opprette lån eller kreditt på forbundets vegne hvis dette ikke er spesifikt godkjent av generalforsamlingen.

Styret fastsetter fordeling av medlemsavgiften, fordelt på en forbundskonto og en tannerstatningskonto. Erstatningskontoen har et tak på 150.000,- og dersom denne summen nås, går resten av medlemsavgiften uavkortet til forbundets konto.

Bruk av penger fra forbundets konto skal være vedtatt i styret. Utbetaling av erstatning for tannskader på spill vedtas i styret.

## $10. REGLER

Bruk og oppbevaring av airsoft-replika, samt regler for oppgraderinger er regulert gjennom følgende forskrifter:

* Forskrift om sikkerhet
* Forskrift om replika kl. B
* Forskrift om replika kl. J

* Forskrift om effekter
Disse forskrifter er å regne som en del av forbundets vedtekter. Endring av disse forskrifter er unntatt fra retningslinjene i $12 i disse vedtektene. I hovedsak er det Klubblederrådet som har endringsrettighet på forskriftene, men det kan også gjøres på Generalforsamlingen. Et medlem av styret eller en klubbleder kan gjennom Klubblederrådet foreslå nye forskrifter. Øvrige medlemmer kan melde inn sine forslag til Generalforsamlingen som omtalt i $7, eller gjennom sin klubbleder til Klubblederrådet. Endring av forskriftene kan skje med 2/3 flertall på Generalforsamlingen eller 3/4 flertall i Klubblederrådet for det vedtatte forslag.

Klubblederrådet behandler slike forespørsler løpende.

Dersom det stemmes over flere enn to alternativer på en generalforsamling kreves det 2/3 flertall for at det valgte alternativet skal bli vedtatt. Dersom ingen alternativer får 2/3 flertall gjøres det ingen endring. Den samme flertallsregel gjelder behandling i Klubblederrådet.

## $11. OPPLØSNING

Oppløsning av Norges Airsoftforbund kan kun vedtas av generalforsamlingen dersom forlag om dette er innsendt innen gjeldende frist. Vedtak om oppløsning krever 3/4 flertall blant de stemmeberettigede. Det forutsetter også at mindretallet ikke har et ønske om å videreføre driften på basis av forbundet sine vedtekter. Det sittende styret er pliktige å avvikle forbundet i henhold til gjeldende lover og forskrifter. Dette gjelder også korrekt avvikling i forhold til Enhetsregisteret i Brønnøysund. Ved en oppløsning skal den oppløsende generalforsamlingen bestemme hvordan forbundets midler skal benyttes. Vedtaket må være i samsvar med de generelle foreningsprinsipper.

## $12. VEDTEKTSENDRINGER

En vedtektsendring kan kun foretas på generalforsamlingen og krever 2/3 flertall blant de stemmeberettigede.

Unntak gjelder $10 Regler som kan endres av Klubblederrådet ved 3/4 flertall.

Dersom det stemmes over flere enn to alternativer kreves det 2/3 flertall for at det valgte alternativ skal bli gjeldende. Dersom ingen alternativer får 2/3 flertall gjøres ingen endring. Generalforsamlingen kan stemme frem enkeltendringer i vedtektene, som skal renskrives og godkjennes av både styret og klubblederrådet.

I ekstraordinære tilfeller hvor Norsk lovgivning blir endret slik at forbundets vedtekter strider imot disse, kan styret gjøre endringer av vedtektene så lenge dette godkjennes av ett enstemmig styre og ett enstemmig klubblederråd. Disse endringene vil da være midlertidige frem til neste generalforsamling hvor forslaget til endring må stemmes inn av forbundets medlemmer.


Enstemmig vedtatt, Generalforsamling 28.12.2002, Arendal

Sist endret: 05.08.2024. 

Endringer vedtatt 12.08.2024
